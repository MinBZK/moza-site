---
title: "Over MijnOverheid Zakelijk"
---

Het programma MijnOverheid Zakelijk is een overheidsbrede samenwerking om de dienstverlening voor ondernemers te verbeteren. Om dit voor elkaar te krijgen werken wij met overheidsorganisaties samen aan de ontwikkeling van verschillende digitale bouwstenen (interactieservices). Deze bouwstenen vormen samen nieuwe digitale snelwegen. Inclusief een Mijn-omgeving waar alles bij elkaar komt. Zo dragen we bij aan het verlagen van administratieve lasten en zullen ondernemers één uniforme overheid ervaren.
{.semibold}

> "Ik zie door de bomen het bos niet meer. Geef mij een overzicht van wat ik moet doen en waar ik moet zijn. Ik heb geen tijd om dingen uit te zoeken."

> "Vervelend, overal weer inloggen, of andere drempels en geen uniforme aanpak."

> "Steeds opnieuw vragen om dezelfde gegevens is bizar en nutteloos. Dingen kunnen veel eenvoudiger."

## Uniforme en toegankelijke dienstverlening

Bedrijven en organisaties krijgen nu informatie van tientallen overheden — vaak versnipperd en onoverzichtelijk. Uit onderzoek weten we dat zij behoefte hebben aan een overheidsbrede aanpak waarin informatie en dienstverlening op een uniforme en toegankelijke wijze worden aangeboden, ongeacht via welk kanaal of bij welke organisatie iemand aanklopt.

MijnOverheid Zakelijk zorgt daarvoor. Deze digitale omgeving brengt alle informatie over overheidszaken **overzichtelijk bij elkaar**. En zorgt dat de **interactie daarover met de overheid op een uniforme manier plaats vindt**, zodat je één overheid ervaart. Denk aan taken, aanvragen, subsidies of ontwikkelingen in relevante wet- en regelgeving. Het werkt net als MijnOverheid, maar dan speciaal voor zakelijke gebruikers. Zo worden zij steeds goed geïnformeerd en weten ze waar ze aan toe zijn.

## Toekomstperspectief

> "Een horecaondernemer, die in MijnOverheid Zakelijk heeft aangegeven interesse te hebben in subsidies, krijgt straks in zijn mailbox een seintje dat er informatie voor hem klaarstaat over een relevante subsidie. Hij logt in op MijnOverheid Zakelijke en besluit na het lezen van de informatie een aanvraag te starten. Dat kan direct via MijnOverheid Zakelijk. Zijn bedrijfsgegevens hoeft hij daar niet meer in te vullen. Alleen de informatie die nog niet bekend is hoeft hij aan te leveren. Nadat de aanvraag is ingediend bij de desbetreffende overheidsorganisatie kan hij de voortgang eenvoudig blijven volgen via MijnOverheid Zakelijk. Als er een vervolgactie nodig is, dan krijgt hij een seintje en ziet de taken die hij moet vervullen in het portaal terug."

## Planning

In **2026** worden de eerste services ontwikkeld en aangeboden als minimal viable product (MVP). Het gaat dan om:

- **Profielservice**: op één plek je bedrijfsgegevens en contactvoorkeuren invoeren en bijhouden. Andere overheden kunnen deze gegevens eenvoudig hergebruiken. Uiteraard alleen met toestemming van de ondernemer of op basis van een wettelijke grondslag.
- **Notificatieservice**: automatisch een seintje als je als ondernemer iets moet doen. Bijvoorbeeld dat er informatie voor je klaar staat die je moet lezen.
- **Relevante ontwikkelingen**: een overzicht in MijnOverheid Zakelijk met daarin voor de eindgebruiker relevante ontwikkelingen op het gebied van bijvoorbeeld wet- en regelgeving, subsidies en ontwikkelingen in de buurt.

Na oplevering van het MVP bouwen we verder aan nieuwe services, met steeds meer handige functionaliteiten. Zoals de Berichtenservice: een digitale brievenbus voor post van de overheid. We maken prototypes en toetsen deze aan de behoeftes van de eindgebruikers. We werken vanuit een gezamenlijke implementatiestrategie zodat de ontwikkeling en uitrol van functionaliteiten ook passend is voor de betrokken overheidsorganisaties. Daarbij hanteren we altijd de volgende principes:

- **Federatief**: de **informatie blijft bij de bron**, daar waar het thuishoort, maar we kunnen deze in verschillende digitale portalen en systemen tonen.
- **Event-gedreven architectuur**: ondernemers krijgen een seintje zodra er iets relevants voor hun is, waarbij ze zelf aan kunnen geven (**voorkeurensysteem**) hoe, waar en wanneer ze geïnformeerd willen worden.
- **Transparant**: ondernemers hebben de **controle** over wie wat mag inzien en kunnen zien wanneer dat is gebeurd.

## Minder administratieve lasten voor ondernemers én overheden

Met MijnOverheid Zakelijk zetten we een grote stap richting een uniforme en toegankelijke overheid, die onderling beter samenwerkt. Daarmee verminderen we niet alleen de administratieve lasten voor ondernemers, maar ook voor betrokken overheden. Hoe werkt dat precies?

- **Minder tijd kwijt aan gegevensbeheer**: gegevens van bedrijven worden bij de bron opgehaald en op één plek beheerd. Ze kunnen daardoor waar nodig (met toestemming van de ondernemer) eenvoudig hergebruikt worden door andere overheden.
- **Minder (herhaal)vragen, minder herstel**: ondernemers ontvangen in MijnOverheid Zakelijk tijdig meldingen over acties die ze moeten ondernemen. Dat kan fouten en achterstanden helpen voorkomen en de druk op klantcontactcentra bij de overheid verlagen.
- **Minder zelf ontwikkelen**: voor MijnOverheid Zakelijk maken betrokken overheden gebruik van gezamenlijke services, daardoor hoef je als organisatie zelf minder te ontwikkelen. De services voldoen bovendien aan wet- en regelgeving, zoals de wet modernisering elektronisch bestuurlijk verkeer.

## Samenwerking

Overheidsorganisaties die samenwerken aan MijnOverheid Zakelijk zijn:

- Belastingdienst
- Douane
- KVK
- Logius
- Rijks ICT Gilde
- Gemeente Rotterdam
- RVO
- Ministerie van Binnenlandse Zaken en Koninkrijksrelaties
- Ministerie van Economische Zaken
- UWV
- VNG
